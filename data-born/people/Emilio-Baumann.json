{
    "summary": "Emilio Baumann (Canonica d'Adda, 9 aprile 1843 – Roma, 29 luglio 1916) è stato un medico e insegnante italiano.\nÈ considerato il fondatore della ginnastica italiana.\nOltre ad aver contribuito in modo decisivo all'inserimento dell'educazione fisica nell'ambito della medicina preventiva e del processo educativo della persona, va ricordato per aver intuito il problema del logorio fisico nella civiltà industriale. Baumann osservava con attenzione le nuove generazioni, notando che esse erano più sedentarie delle precedenti e mostravano una maggiore tendenza all'obesità, propose dunque l'educazione fisica (che definiva “il miglior sistema di ginnastica”) per migliorare l'apparato locomotore e la persona."
}