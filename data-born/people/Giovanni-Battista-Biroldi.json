{
    "summary": "Giovanni Battista Biroldi (Mergozzo, 5 maggio 1712 – Varese, 1792) è stato un organaro italiano, considerato il padre della tradizione organaria varesina.\nNon è ancora del tutto chiara la sua formazione professionale, sebbene si ritenga abbia imparato l'arte organaria in territorio transalpino. Ciò che accomuna gli strumenti del Biroldi e dei suoi discendenti con quelli d'oltralpe sono soltanto le segnature apposte sulle canne, di notazione tedesca, in contrapposizione a quelle in uso in Italia dagli altri organari; tutto il resto è invece ancorato al modello di organo italiano.\nGiovanni Battista Biroldi si trasferisce a Varese nel 1745 quando inizia la sua intensa attività di organaro, successivamente coadiuvato dal figlio Eugenio Biroldi.\nAd oggi, la maggior parte delle sue opere sono scomparse ma sopravvivono ancora in molti organi nuclei importanti di canne a lui attribuiti."
}