{
    "summary": "Vasco Errani (Massa Lombarda, 17 maggio 1955) è un politico italiano, Presidente della giunta regionale dell'Emilia-Romagna dal 3 marzo 1999 all'8 luglio 2014. Dal 1º settembre 2016 è stato Commissario straordinario di Governo alla Ricostruzione delle aree colpite dal Terremoto del Centro Italia, fino al 9 settembre 2017, quando gli è succeduta Paola De Micheli.\nEsponente storico del PCI, del PDS e dei DS, aderisce al Partito Democratico sin dalla sua fondazione nel 2007.\nNel 2017 abbandona il PD insieme al collega Pier Luigi Bersani in dissenso con la linea politica del segretario Matteo Renzi, aderendo quindi al gruppo di Articolo 1 - Movimento Democratico e Progressista. Successivamente si candida come Senatore tra le file di Liberi e Uguali la formazione guidata da Pietro Grasso venendo eletto nella circoscrizione di Bologna."
}