{
    "summary": "Gabriele Buccola (Mezzojuso, 26 gennaio 1854 – Torino, 5 marzo 1885) è stato uno psichiatra, psicologo e ricercatore italiano.\nDopo la laurea in medicina a Palermo, si trasferì a Reggio Emilia per intraprendere gli studi psichiatrici sotto la guida di Augusto Tamburini. Grazie alla disponibilità teorica e alle risorse tecniche offerte dal manicomio di Reggio Emilia, iniziò i suoi primi lavori di psicologia sperimentale.\nFu fra i primi psichiatri italiani a studiare la psicologia sperimentale e la psicologia fisiologica analizzando i tempi di reazione a determinati stimoli sia negli uomini che negli animali. Organizzò i suoi lavori nella sua opera più importante, il trattato La legge del tempo, scritto a Torino nel 1883 dove, nel frattempo, si era trasferito.\nGiovanissimo diresse la rivista Gli Atomi, periodico evoluzionista e trasformista che è anche ricordato come una delle prime riviste italiane a contenuto socialista-libertario. Conseguita la libera docenza nel 1883, maturò la decisione di trasferirsi a Monaco non avendo ottenuto la chiamata universitaria; decisione che sarà impedita dal sopraggiungere della prematura morte. La sua ricerca, interrotta dalla sua scomparsa, ha contribuito a formare le basi della fisiologia e della psicometria. Inventò anche alcuni macchinari innovativi per l'epoca con cui misurava i vari tempi di reazione."
}