{
    "summary": "Francesco \"Frank\" A. Lentini, noto come 'U maravigghiusu, Frank Tregambe e in inglese come the Three-Legged Man (\"l'uomo con tre gambe\") o the Three-Legged Wonder (\"la meraviglia a tre gambe\") (Rosolini, 18 maggio 1889 – Jackson, 21 settembre 1966), è stato uno showman e circense italiano naturalizzato statunitense.\nVenne al mondo con tre gambe, un quarto piede atrofico crescente dietro il ginocchio della terza gamba, per un totale di sedici dita dei piedi e due organi genitali maschili funzionanti. Secondo i medici che si occuparono del caso, queste caratteristiche erano tutto ciò che rimaneva di un gemello siamese che sporgeva dal lato destro del suo corpo, a cui era unito nel tratto lombare come una grossa coda.\nI medici del tempo stabilirono che, dato che il suo gemello era collegato alla sua spina dorsale, la rimozione avrebbe potuto provocare una paralisi.\nEmigrato negli Stati Uniti d'America ottenne immediatamente uno straordinario successo in tour con i più famosi circhi itineranti dell'epoca. Dotato di una grande agilità e del pieno controllo del suo arto in più, continuò a esibirsi per oltre 40 anni godendo di una vita straordinariamente lunga per le persone nelle sue condizioni."
}