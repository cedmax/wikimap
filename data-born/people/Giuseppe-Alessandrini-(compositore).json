{
    "summary": "Giuseppe Alessandrini (Sogliano Cavour, 14 novembre 1923 – Verona, 26 ottobre 2016) è stato un compositore italiano.\nDiplomato in Pianoforte e in Strumentazione per Banda, frequenta corsi di direzione d’orchestra con Paul van Kempen all’Accademia Chigiana di Siena. Studia a Verona con Franco Donatoni e si diploma quindi in Composizione e in Musica Corale e Direzione di Coro. \nLa sua attività artistica si esplica in varie direzioni: è compositore, pianista e direttore d’orchestra, maestro di sala e direttore musicale di palcoscenico. Collabora per molti anni con l’Ente Lirico Arena di Verona e altri teatri lirici italiani ed europei. \nHa  diretto inoltre la banda \"Città di Verona\", portandola, tra gli altri successi, alla vittoria del primo premio al Concorso Internazionale \"Città di Merano\" per bande musicali nel 1960.\nÈ stato titolare fino al 1994 della cattedra di Armonia e Contrappunto presso il Conservatorio “F. E. Dall’Abaco” di Verona.\nLa sua musica è edita da Bèrben, Ut Orpheus, Zanibon, Eridania. \nLa sua figura di compositore trova citazione nell’Enciclopedia Italiana dei Compositori Contemporanei. \nSuoi articoli e saggi di interesse musicale sono apparsi su diverse riviste letterarie.\nNella sua opera compositiva, destinata a varie formazioni orchestrali, cameristiche e corali, una particolare attenzione è stata rivolta al pianoforte, all'arpa e agli strumenti a fiato."
}