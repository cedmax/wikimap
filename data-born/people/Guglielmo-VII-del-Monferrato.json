{
    "summary": "Guglielmo VII degli Aleramici, detto il Gran Marchese (Trino, 1240 – Alessandria, 6 febbraio 1292), unico figlio maschio del marchese Bonifacio II degli Aleramici e di Margherita di Savoia, fu marchese del Monferrato dal 1253 alla morte e, come il padre, pretese il Regno di Tessalonica e si dichiarò re titolare di Tessalonica dal 1253 al 1284,  e fu l'ultimo della dinastia degli Aleramici a sporgere pretese su quel Regno.\nDante Alighieri lo cita nella Divina Commedia, collocandolo nel VII Canto della cantica del Purgatorio, quello dei principi negligenti, e dedicandogli gli ultimi quattro versi del canto."
}