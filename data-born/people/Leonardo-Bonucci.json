{
    "summary": "Leonardo Bonucci (Viterbo, 1º maggio 1987) è un calciatore italiano, difensore della Juventus e della nazionale italiana.\nNella sua carriera ha vinto otto campionati di Serie A, di cui uno con l'Inter (2005-06) e sette con la Juventus (tra il 2012 e il 2019), club quest'ultimo con cui ha conquistato anche tre Coppe Italia consecutive (dal 2014-15 al 2016-17) e quattro Supercoppe di Lega (2012, 2013, 2015 e 2018); con la squadra nerazzurra aveva inoltre conquistato in precedenza, a livello giovanile, un Campionato Primavera (2006-07) e una Coppa Italia Primavera (2005-06).\nCon la nazionale è stato finalista all'Europeo di Polonia-Ucraina 2012 e terzo classificato alla Confederations Cup di Brasile 2013; ha inoltre preso parte ai Mondiali di Sudafrica 2010 e Brasile 2014, e all'Europeo di Francia 2016.\nConsiderato tra i migliori difensori della sua generazione, a livello individuale è stato nominato miglior calciatore AIC nel 2016, oltre a essere stato inserito nel 2013-14 e nel 2017-18 nella squadra della stagione della UEFA Europa League, nel 2015, 2016 e 2017 nella squadra dell'anno AIC, nel 2016 nella formazione ideale dell'Équipe e nella squadra dell'anno UEFA, nel 2016-17 nella squadra della stagione della UEFA Champions League e nell'ESM Team of the Year, e nel 2017 nell'11 ideale del FIFA FIFPro World XI."
}