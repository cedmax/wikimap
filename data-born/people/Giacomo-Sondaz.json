{
    "summary": "Giacomo Sondaz (Lillianes, 10 ottobre 1833 – Monghidoro, 15 luglio 1861) è stato un carabiniere italiano.\nVice Brigadiere dei Reali Carabinieri, fu assegnato nel giugno 1861 alla Stazione Carabinieri di Loiano, capoluogo di mandamento, appena costituita la Legione Carabinieri di Bologna. Il 15 luglio 1861, mentre si apprestava ad arrestarlo, fu ucciso in località Cà de' Rossi dal brigante Gaetano Prosperi detto \"Lo Spirito\", ricercato per aver provocato sollevazioni popolari nell'anno precedente a favore del ritorno del governo papale (il Prosperi fu poi catturato, processato, condannato a morte per omicidio volontario del Vice Brigadiere e ghigliottinato in Bologna il 15 dicembre 1863). Giacomo Sondaz fu il primo caduto della Legione Carabinieri di Bologna.\nA Giacomo Sondaz è stata dedicata una piazza dal Comune di Loiano con una solenne cerimonia tenuta il 30 luglio 2011."
}