{
    "summary": "Deborah Compagnoni (Bormio, 4 giugno 1970) è un'ex sciatrice alpina italiana, prima atleta ad aver vinto una medaglia d'oro in tre diverse edizioni dei Giochi olimpici invernali nella storia dello sci alpino.\nNonostante due gravi infortuni ai legamenti crociati è stata, con Isolde Kostner, una delle più vittoriose sciatrici italiane. Negli anni in cui ha potuto dimostrare a pieno il suo talento e la sua classe, la valtellinese ha dominato la scena agonistica internazionale, in particolare in slalom gigante, dove tra il 1994 e il 1998 ha conquistato tutti gli ori disponibili tra Olimpiadi e Mondiali.\nLa sua carriera in Coppa del Mondo le ha fruttato sedici vittorie in singole gare (tredici in slalom gigante, due in supergigante e una in slalom speciale) e una Coppa del Mondo di slalom gigante nel 1997. La Compagnoni ha tuttavia disputato poche stagioni agonistiche complete (1993, 1994, 1997 e 1998), sempre a causa dei suoi ricorrenti infortuni che la indussero a concentrarsi soprattutto su slalom e gigante.\nTra le sue imprese va ricordata la striscia di nove vittorie consecutive in slalom gigante nel 1997-1998 (otto in Coppa del Mondo più una ai Mondiali di Sestriere) e il distacco abissale di 3\"41 inflitto alla seconda classificata, Alexandra Meissnitzer, nel gigante di Park City del 21 novembre 1997."
}