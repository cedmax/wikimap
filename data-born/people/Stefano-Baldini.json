{
    "summary": "Stefano Baldini (Castelnovo di Sotto, 25 maggio 1971) è un ex maratoneta e mezzofondista italiano, campione olimpico di maratona ad Atene 2004 e due volte campione europeo (1998 e 2006).\nTra i suoi successi, spicca la vittoria nella maratona alle Olimpiadi di Atene del 29 agosto 2004, con il tempo di 2 ore 10 minuti e 55 secondi (record sul percorso storico da Maratona ad Atene, battuto il 9 novembre 2014 dal keniota Felix Kandie in 2:10:37), 34 secondi davanti allo statunitense Mebrahtom Keflezighi e 1 minuto e 16 secondi davanti al brasiliano Vanderlei de Lima, che fu bloccato da un teologo irlandese al 36º km quando era ancora in testa alla gara ma col vantaggio in calo e nel mirino dei suoi inseguitori. È il primatista italiano di maratona con 2h07'22\" ottenuto alla Maratona di Londra il 23 aprile 2006. È stato il Direttore Tecnico Giovanile e per lo Sviluppo della Federazione Italiana di Atletica Leggera fino all'agosto 2018."
}