{
    "summary": "Iva Zanicchi (Ligonchio, 18 gennaio 1940) è una cantante, attrice, conduttrice televisiva ed ex politica italiana.\nCantante dotata di grande grinta e passionalità, dalla voce quasi tenorile, nel 1970 è stata definita da Alighiero Noschese come \"il pollice della canzone italiana\", ossia una delle personalità musicali italiane più importanti, insieme con Mina, Ornella Vanoni, Patty Pravo e Milva.\nSoprannominata l'Aquila di Ligonchio, si è esibita in alcuni dei più importanti teatri internazionali, come il Madison Square Garden di New York, l'Olympia di Parigi, il Teatro Regio di Parma e il Teatro dell'opera di Sidney, inoltre ha tenuto lunghe tournée in quasi tutto il mondo: Stati Uniti d'America, Canada (ventimila persone per il suo concerto di Toronto nel 1973), Australia, Francia, Spagna, Turchia, Argentina, Cile, Giappone, Grecia, Unione Sovietica, Bulgaria, Malta, Romania e Cecoslovacchia.\nPer lei hanno scritto, tra gli altri, Franco Califano, Paolo Conte, Lucio Battisti, Roberto Vecchioni, Mogol, Franco Simone, Umberto Balsamo, Bindi, Shel Shapiro, Giuni Russo, Donatella Rettore, Beppe Cantarelli, Zucchero Fornaciari, Pino Donaggio, Andrea Lo Vecchio, Maurizio Piccoli, Alberto Radius, Oscar Avogadro, Bruno Lauzi, gli Avion Travel, Mariella Nava, Tiziano Ferro, Franco Fasano e Roberto Casalino.\nSu dieci partecipazioni al Festival di Sanremo è riuscita a vincere tre volte (1967, 1969, 1974), diventando la cantante donna ad aver vinto più volte la manifestazione."
}