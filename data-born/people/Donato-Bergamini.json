{
    "summary": "Donato Bergamini, detto Denis (Argenta, 18 settembre 1962 – Roseto Capo Spulico, 18 novembre 1989), è stato un calciatore italiano, di ruolo centrocampista.\nAttivo nel calcio minore, ebbe la sua miglior stagione professionale nelle file del Cosenza con il quale conseguì la promozione in serie B; la sua fama, postuma, è dovuta alle controversie sulla sua morte, attribuita inizialmente a suicidio quando il suo cadavere fu rinvenuto sulla Statale 106 in prossimità di una località sul mar Ionio.\nTale ricostruzione dei fatti non fu mai considerata verosimile da parte di familiari, giornalisti d'inchiesta e colleghi (come gli ex calciatori Michele Padovano, suo amico e all'epoca compagno di squadra in Calabria, e Carlo Petrini, autore di un libro sulla sua vicenda) e nel novembre 2017, a 28 anni dal fatto, una nuova autopsia disposta dal tribunale di Castrovillari permise di stabilire che la morte del calciatore fu dovuta a omicidio, per il quale, ad aprile 2018, sono stati spiccati capi d'imputazione contro tre indagati, uno dei quali per favoreggiamento."
}