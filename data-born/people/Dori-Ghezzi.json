{
    "summary": "Dori Ghezzi coniugata De André (Lentate sul Seveso, 30 marzo 1946) è una cantante italiana.\nDivenuta nota negli anni sessanta grazie a successi come Casatschok, nel successivo decennio ha consolidato la sua notorietà grazie ad una prolifica collaborazione con Wess, con il quale ha formato per diversi anni un duo vocale di successo grazie a brani come Un corpo e un'anima. Insieme hanno anche rappresentato l'Italia all'Eurovision Song Contest 1975, ottenendo il terzo posto nella classifica finale. Tornata a dedicarsi interamente all'attività da solista negli anni ottanta, ha ottenuto un buon riscontro con il brano Margherita non lo sa, grazie al quale ha raggiunto la terza posizione al Festival di Sanremo 1983. Dopo aver inciso ancora alcuni album, ha dovuto abbandonare la carriera discografica nel 1990 a causa di un problema alle corde vocali; da quel momento, le sue incursioni nel mondo della musica saranno sporadiche.\nLegata sentimentalmente al cantautore Fabrizio De André fin dal 1974, si sono sposati nel 1989 dopo aver vissuto insieme la disavventura del rapimento da parte dell'Anonima sequestri nel 1979. Dalla morte del marito, avvenuta nel 1999, Dori Ghezzi ne gestisce il patrimonio artistico."
}