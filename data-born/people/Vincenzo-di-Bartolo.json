{
    "summary": "Vincenzo di Bartolo (Ustica, 1802 – 1849) è stato un navigatore italiano.\nCapitano di lungo corso, fu il primo a raggiungere Sumatra al comando di un veliero battente la bandiera del Regno delle Due Sicilie.\nIl padre, Ignazio, e la madre, Caterina Pirera, erano originari di Trapani. Di Bartolo studiò nell'Istituto Nautico di Palermo e fece pratica di navigazione nelle rotte del Nord Atlantico. Per conto dell'armatore Beniamino Ingham salpò nell'ottobre 1838 da Palermo al comando del brigantino Elisa, di appena 248 tonnellate e 12 uomini di equipaggio, diretto a Boston. Da lì Di Bartolo proseguì verso l'Indonesia, doppiando felicemente il Capo Horn dopo 68 giorni di navigazione. Il 1º luglio 1839 raggiunse Sumatra dove caricò pepe nero per Palermo. Era la prima volta che un veliero del Regno delle Due Sicilie si era spinto così lontano, rompendo il monopolio del commercio del pepe mantenuto sino a quel momento da marine mercantili potenti e agguerrite come quella inglese e olandese."
}