{
    "summary": "Antonio Pelizon o Pelizzon (Castel Rubbia, 28 gennaio 1763 – Gorizia, 27 ottobre 1850) è stato un liutaio italiano, caposcuola della liuteria goriziana.\nNacque il 28 gennaio 1763 a Rubbia (battezzato lo stesso giorno nella Parrocchia di Gabria, Comune di Merna, nella Contea Principesca di Gorizia e Gradisca parte dell'Impero Asburgico, regnante Maria Teresa d'Asburgo), oggi parte del Comune di Savogna d'Isonzo in provincia di Gorizia. Il padre si chiamava Franc e la madre era Uršula Cotič del paese di San Michele. Si trasferì e stabilì a Gorizia, dove si sposò e iniziò a riparare alcuni strumenti musicali. La città allora contava poco più di 5000 abitanti, ma l'attività musicale era assai fiorente ed esisteva una \"Scuola dei maestri falegnami\". Pelizon in alcuni documenti si firma \"marangone\" ossia falegname. I suoi violini, secondo alcuni, si ispiravano ai modelli di Stradivari e degli Amati - \"I Pelizon avevano come modello lo stile degli Amati, un po' idealizzato\"  e, secondo altri si rifacevano alla scuola napoletana dei Gagliano. Invece il Maestro liutaio Gio Batta Morassi è \"profondamente convinto che la liuteria del Pelizon [Antonio] nulla [ha] a che fare [con essi]. Si possono intravedere nei suoi strumenti alcune caratteristiche corrispondenti ad altre scuole o autori, ma ciò è pura casualità e non certamente copiatura o imitazione.\"  Egli seppe dedurre e creare un modello con personalità e carattere propri.\nEbbe tre figli dalla prima moglie e ben 17 dalla seconda. Quattro di essi si dedicarono all'attività paterna: Giuseppe (1800 - 1874), Antonio \"il giovane\" (1809 - 1861) che aveva la bottega in Via del Teatro, Carlo (1811 - 1891) e Filippo (1817 - 1891), ma non raggiunsero nella costruzione dei loro violini la qualità del padre.\nNei musei di Gorizia sono conservati due suoi violini."
}