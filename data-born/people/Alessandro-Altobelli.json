{
    "summary": "Alessandro Altobelli (Sonnino, 28 novembre 1955) è un ex calciatore e dirigente sportivo italiano, di ruolo attaccante, campione del mondo con la nazionale italiana nel 1982.\nHa legato il suo nome all'Inter, dove ha militato dal 1977 al 1988. Con la squadra nerazzurra ha disputato 466 partite e segnato 209 reti  – secondo in assoluto alle spalle di Giuseppe Meazza (284) – vincendo uno scudetto e due Coppe Italia.\nIn nazionale ha debuttato nel 1980 e partecipato a due campionati d'Europa (Italia 1980, Germania Ovest 1988) e a due campionati del mondo (Spagna 1982, Messico 1986), oltre che al Mundialito 1980. Ha vinto il Mondiale 1982, realizzando anche 1 gol nella finale di Madrid (3-1 sulla Germania Ovest).\nÈ il miglior marcatore nella storia della Coppa Italia grazie alle 56 reti realizzate, nonché il miglior cannoniere italiano in Coppa UEFA/Europa League con 25 gol. Inoltre, risulta essere il massimo cannoniere dell'Inter nella Coppa nazionale e nelle competizioni UEFA per club, rispettivamente con 46 e 35 marcature (34 per le statistiche della UEFA)."
}