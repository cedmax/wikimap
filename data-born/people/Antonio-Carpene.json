{
    "summary": "Antonio Carpenè (Brugnera, 17 agosto 1838 – Conegliano, 23 marzo 1902) è stato un chimico ed enologo italiano.\nSi è occupato per tutta la vita degli studi applicati alla viticoltura e all'enologia, con particolare attenzione alle metodiche di spumantizzazione. \nNel 1879 mise a punto la produzione industriale dell'enocianina. \nMazziniano, partecipò ad alcune importanti battaglie risorgimentali. Scienziato di spirito positivista e progressista ebbe contatti con Robert Koch e Louis Pasteur; quest'ultimo gli scrisse invitandolo ad approfondire le importanti ricerche sugli effetti dell'acido solforoso sui fermenti di vino e birra.\nSi prodigò per il superamento dell'arretratezza agricola e per il rinnovamento degli antiquati sistemi di coltivazione della vite, in uso in quei tempi in Italia.\nDiede un decisivo contributo alla formazione della Scuola enologica di Conegliano, la prima in Italia, fondata con Giovanni Battista Cerletti nel 1876 in base ai principi della Società enologica provinciale costituita nel 1868.\nI comuni di Conegliano e Brugnera gli hanno intitolato una via."
}