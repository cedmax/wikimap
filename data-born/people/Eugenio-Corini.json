{
    "summary": "Eugenio Corini (Bagnolo Mella, 30 luglio 1970) è un allenatore di calcio ed ex calciatore italiano, di ruolo centrocampista, tecnico del Brescia.\nDurante la sua più che ventennale carriera ha giocato con le maglie di Brescia, Juventus, Napoli, Sampdoria, Piacenza, Verona, Chievo, Palermo e Torino, totalizzando quasi 600 presenze tra i professionisti. Con Chievo e Palermo ha giocato anche la Coppa UEFA.\nCon la nazionale Under-21 ha disputato 29 partite, vincendo l'Europeo di categoria nel 1992; conta anche 7 presenze nella nazionale olimpica. Pur ricevendo quattro convocazioni, non ha mai giocato nella nazionale maggiore.\nAppesi gli scarpini al chiodo ha iniziato ad allenare, guidando il Chievo alla permanenza in Serie A per due stagioni e vincendo il campionato di Serie B 2018/2019 alla guida del Brescia."
}