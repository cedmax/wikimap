{
    "summary": "Paolo Crescenzo Martino Avitabile (Agerola, 25 ottobre 1791 – Agerola, 28 marzo 1850) è stato un generale italiano del Regno delle Due Sicilie.\nFigura emblematica della scena politica internazionale del XIX secolo, la sua carriera iniziò in epoca napoleonica sotto le insegne del re di Napoli Gioacchino Murat, servendo da sottufficiale d'artiglieria. Dopo la dissoluzione dell'impero napoleonico venne incorporato nel Real Esercito delle Due Sicilie col grado di primo tenente, distinguendosi per le sue ottime doti militari.\nDopo aver servito nell'esercito delle Due Sicilie trascorse due lunghi periodi in Oriente. Nel primo periodo si trovò in Persia; nel secondo, dopo un breve rientro in Italia, divenne generale dell'esercito sikh di Ranjit Singh insieme a Rubino Ventura e in seguito governatore e generale delle truppe di Peshawar. In questa città venne conosciuto con il nome di Abu Tabela, soprannome ancora diffuso in quelle zone.\nAl momento dell'insediamento del generale Avitabile, l'Afghanistan era in balia di continui scontri e disordini. Quando l'avventuriero italiano prese il potere usò il pugno di ferro e metodi punitivi esemplari, riuscendo così finalmente a sedare le rivolte e i crimini: i ladri ed i briganti catturati venivano sbrigativamente squartati, gettati dall'alto dei minareti, impalati o impiccati.\nRientrò nel Regno delle Due Sicilie nel 1844. In Francia venne insignito da Luigi Filippo della Legion d'onore. Morì intossicato dalle esalazioni di un braciere nella casa che aveva fatto costruire nel paese natale, con il sospetto che si trattasse di un delitto mascherato da incidente."
}