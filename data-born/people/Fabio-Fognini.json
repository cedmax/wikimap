{
    "summary": "Fabio Fognini (Sanremo, 24 maggio 1987) è un tennista italiano.\nConsiderato uno dei più grandi giocatori italiani nella storia di questo sport,[2][3] è n° 10 della classifica ATP dal 10 giugno 2019, unico italiano, insieme ad Adriano Panatta e Corrado Barazzutti, a essere entrato nella top 10 dall'introduzione del sistema di calcolo computerizzato. E’ uno specialista della terra rossa, superficie su cui ha conquistato otto dei nove titoli del circuito ATP vinti in singolare (secondo in Italia solo ad Adriano Panatta nell'era Open), tra cui spicca il Masters 1000 di Montecarlo del 2019, unico successo italiano ottenuto nel Principato dall'apertura al professionismo, impresa realizzata 51 anni dopo quella compiuta da Nicola Pietrangeli nell'era amatoriale. Nelle prove di singolare dei tornei del Grande Slam vanta i quarti di finale al Roland Garros del 2011.\nIn doppio ha vinto cinque tornei ATP, tre in coppia con Simone Bolelli, tra cui l'Australian Open 2015, unico successo di una coppia italiana in un torneo maschile del Grande Slam nell'era Open. Prima di loro, l'impresa era riuscita soltanto nell'era amatoriale a Nicola Pietrangeli e Orlando Sirola, che vinsero il doppio agli Internazionali di Francia nel 1959."
}