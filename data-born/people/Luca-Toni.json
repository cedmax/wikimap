{
    "summary": "Luca Toni (Pavullo nel Frignano, 26 maggio 1977) è un dirigente sportivo, allenatore di calcio ed ex calciatore italiano di ruolo attaccante, campione del mondo con la nazionale italiana nel 2006.\nDue volte capocannoniere della Serie A nei campionati 2005-2006 e 2014-2015, ha vinto la Scarpa d'oro 2006 (primo giocatore italiano a vincerla e uno dei due insieme a Francesco Totti) ed è stato il quinto giocatore italiano capace di aggiudicarsi il titolo di capocannoniere in un campionato straniero, nel suo caso in Bundesliga. Al suo attivo ha anche il titolo di miglior marcatore della Serie B 2003-2004 e della Coppa UEFA 2007-2008.\nÈ noto per il caratteristico modo di esultare dopo aver segnato un gol, che consiste nel ruotare la mano destra a coppa vicino all'orecchio destro, gesto nato quando militava nelle file del Palermo."
}