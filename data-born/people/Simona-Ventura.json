{
    "summary": "Simona Ventura (Bentivoglio, 1º aprile 1965) è una conduttrice televisiva, showgirl e attrice italiana.\nLe sue prime apparizioni in televisione risalgono alla metà degli anni ottanta, come concorrente di alcuni famosi quiz e giochi televisivi. Esordì ufficialmente nel 1988 nel quiz di Rai 1 Domani sposi per poi lavorare come praticante giornalista sportiva in alcuni programmi di TMC nei primi anni novanta.\nA metà degli anni novanta passa a Mediaset, divenendo uno dei volti di Italia 1, rete nella quale ha condotto trasmissioni come Mai dire Gol, Matricole, Festivalbar, portando anche all'esordio trasmissioni come Zelig e Le iene, ma presentando anche vari show su Canale 5.\nDal 2001 al 2011 è stata legata contrattualmente alla Rai e dallo stesso anno è stata alla guida di dieci edizioni dello show domenicale Quelli che il calcio. In quel periodo ha condotto svariate trasmissioni Rai tra cui Music Farm e otto edizioni del reality L'isola dei famosi, in onda dall'autunno 2003, e un'edizione del Festival di Sanremo nel 2004. È stata anche giudice delle prime due edizioni targate Rai del talent show X Factor per poi essere tornata a vestirne i panni nella quinta, sesta e settima edizione (queste ultime in onda su Sky Uno).\nNell'estate 2011 è passata a Sky Italia, da cui è uscita due anni dopo per poi lavorare in tv senza legare in esclusiva la propria immagine a un particolare network.\nNel 2016 partecipa dal 9 marzo come concorrente al reality show L'isola dei famosi dopo averla condotta per tanti anni, tornando stabilmente a Mediaset conducendo Selfie - Le cose cambiano e Temptation Island VIP ed entrando a far parte della commissione esterna di Amici 17.\nNel 2019 torna in Rai per condurre\nsu Rai 2 la sesta edizione del\ntalent-show The Voice of Italy."
}