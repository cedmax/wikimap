{
    "summary": "Gabriele Berardi (Sant'Angelo dei Lombardi, 17 marzo 1861 – Villesse, 16 dicembre 1915) è stato un militare italiano.\nEx-allievo della Scuola militare Nunziatella (corso 1875), fu comandante della Brigata Sassari con il grado di maggior generale.\nIl generale Berardi partecipò alla quinta battaglia dell'Isonzo (1915), che vide come teatro il Monte Nero, conquistato il 16 giugno 1915 dagli alpini del IV Corpo d'armata, il monte Cappuccio ed il monte San Michele.\nIn particolare, fu impegnato nella conquista delle cosiddette \"trincea delle frasche\" (presso San Martino del Carso) e \"trincea dei razzi\", un complesso di trinceramenti disseminati a sud di Gorizia, durante il dicembre 1915.\nLa Brigata Sassari era schierata come estrema propaggine sinistra del 13º Corpo d'armata, e fu protagonista della presa delle succitate posizioni nemiche e della loro successiva difesa nei confronti degli assalti del nemico.\nNegli assalti e nella successiva difesa delle posizioni conquistate, due terzi degli effettivi della Brigata Sassari perse la vita, compreso il generale Berardi, che spirò presso l'ospedale da campo 89 di Villesse. Per l'eroismo dimostrato al comando del proprio reparto, Berardi fu successivamente insignito della Medaglia d'oro al Valor Militare alla memoria.\nLa caserma di Colle Minerva a Chieti, i cui lavori di costruzione sono iniziati nel 1915, è stata intitolata nel 1923 alla memoria del Generale Berardi; essa è sede del 123º Reggimento Fanteria Chieti. Ad esso è altresì dedicata l'omonima caserma sita in viale Italia ad Avellino, oggi sede del 232º Reggimento Trasmissioni."
}