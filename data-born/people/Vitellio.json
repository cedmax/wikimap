{
    "summary": "Aulo Vitellio Germanico Augusto (in latino: Aulus Vitellius Germanicus Augustus; nelle epigrafi: IMP•A•VITELL•GERM•AVG; Nuceria Alfaterna, 6 o 24 settembre 15 – Roma, 22 dicembre 69), meglio conosciuto semplicemente come Vitellio, è stato un imperatore romano.\nOriginario della Campania (probabilmente di Nuceria), fu imperatore dal 16 aprile al 22 dicembre del 69, terzo a salire sul trono durante l'anno detto dei quattro imperatori.\nVitellio fu il primo ad aggiungere al suo nomen il cognomen onorifico Germanico al posto di Cesare, quest'ultimo titolo caduto in disgrazia in molti quartieri dell'Urbe a causa delle azioni di Nerone. La sua ascesa al trono fu ostacolata dalle legioni di stanza nelle province orientali, che avevano acclamato il loro comandante Vespasiano imperatore.\nNella guerra che seguì, Vitellio riportò una sconfitta nella seconda battaglia di Bedriaco, località situata nell'attuale comune di Calvatone nei pressi di Cremona. Dopo questa battaglia, essendo stato abbandonato dai suoi seguaci, Vitellio abdicò in favore di Vespasiano, ma fu comunque ucciso a Roma dai soldati di Vespasiano, il 22 dicembre 69."
}