{
    "summary": "Laura Pausini (Faenza, 16 maggio 1974) è una cantautrice italiana.\n\nHa iniziato la sua carriera nel 1993, vincendo il Festival di Sanremo nella sezione Novità con il brano La solitudine. Vi ha partecipato nuovamente nel 1994, classificandosi al terzo posto con il brano Strani amori.\nHa raggiunto il mercato discografico internazionale, soprattutto in numerosi Paesi dell'Europa, dell'America del Nord e dell'America Latina, incidendo brani in spagnolo, portoghese, inglese, francese, catalano e latino; collaborando con Madonna, Phil Collins, Ricky Martin, Luciano Pavarotti, Julio Iglesias, Andrea Bocelli, Michael Bublé ed Ennio Morricone.\nNella prima parte della sua carriera ha cantato principalmente di problemi e storie d'amore adolescenziali. A partire dal 1998, con l'album La mia risposta, i critici musicali italiani hanno iniziato a considerarla come una cantante più matura, lodando la sua semplicità e la sua potente voce.\nIl suo repertorio si basa principalmente sulla melodia italiana, ma il suo stile musicale si è evoluto nel corso della carriera con influenze di musica latina, pop rock e dance pop.\nNel 2006 è stata insignita del titolo di Commendatore della Repubblica Italiana da Carlo Azeglio Ciampi, mentre nel 2013 del titolo di Ambasciatrice dell'Emilia-Romagna nel mondo.\nLe stime di vendita della FIMI e della Rai affermano che la cantante abbia superato i 70 milioni di dischi venduti nel mondo. Ha ricevuto numerosi premi, candidature e riconoscimenti tra i più importanti a livello mondiale, vincendo tra questi: 1 Grammy Award, 4 Latin Grammy Awards, 6 World Music Awards, di cui uno alla carriera, 4 Lo Nuestro Award e 13 Italian e Wind Music Awards. \nIn ambito italiano, tra gli altri riconoscimenti, ha vinto due volte il Premio Lunezia: per la carriera internazionale e per le qualità musical-letterarie di \"Viaggio con te\", brano dedicato al padre Fabrizio."
}