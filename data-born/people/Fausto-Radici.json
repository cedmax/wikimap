{
    "summary": "Fausto Radici (Leffe, 24 settembre 1953 – Peia, 13 aprile 2002) è stato uno sciatore alpino e imprenditore italiano.\nFiglio di noti industriali bergamaschi, è stato uno degli alfieri della Valanga azzurra che negli anni settanta dominò le specialità tecniche dello sci alpino.\nSciatore che riusciva a gareggiare ad alto livello nonostante fosse privo della vista da parte di un occhio, in carriera ottenne i risultati più significativi nello slalom speciale, specialità nella quale riuscì a conquistare due successi in Coppa del Mondo. Era marito della sciatrice Elena Matous, con la quale ha avuto due figli."
}