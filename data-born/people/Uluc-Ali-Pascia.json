{
    "summary": "Uluç Alì (Le Castella, 1519 – Costantinopoli, 21 giugno 1587) è stato un corsaro e ammiraglio italiano. \nIl suo primo nome fu probabilmente Giovan Dionigi Galeni. Il suo nome turco ottomano si trova traslitterato in diversi modi: Uluç Alì, ʿUluj Alì, Uluch Alì, Ulug Alì, Ulugh Alì; ovvero \"Alì il Rinnegato\". Fu soprannominato anche Kılıç Alì o Kiligi (\"Alì la Spada\"). \nIl suo nome turco diede origine all'italiano Occhialì, o Luccialì, Uluccialì o Uccialì. Partecipò alla battaglia di Lepanto, come comandante dell'ala sinistra dello schieramento ottomano. Fu l'unico tra i comandanti a sopravvivere allo scontro."
}