{
    "summary": "Pamela Prati, nata Paola Pireddu (Ozieri, 26 novembre 1958), è una showgirl, attrice e cantante italiana.\nDopo aver debuttato come fotomodella e attrice tra gli anni settanta e ottanta, è divenuta nota al grande pubblico nel 1987, quando, notata da Pier Francesco Pingitore, ottiene il ruolo di primadonna in diversi spettacoli teatrali e televisivi della compagnia del Bagaglino. Negli anni novanta è stata anche conduttrice televisiva di alcuni programmi per le reti Mediaset, come La sai l'ultima?, Scherzi a parte e Re per una notte. Dal 2001 è tornata a far parte del Bagaglino, realizzando gran parte degli spettacoli della compagnia prodotti nel primo decennio del duemila.\nNel corso degli anni si è cimentata anche nel ruolo di cantante, eseguendo all'interno delle trasmissioni diverse cover, sigle e anche brani inediti, esperienza sfociata nel 1996 con la pubblicazione di un album discografico."
}