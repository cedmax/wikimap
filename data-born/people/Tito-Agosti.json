{
    "summary": "Tito Agosti (Morrovalle, 19 agosto 1889 – Roma, 27 gennaio 1946) è stato un generale italiano.\nUfficiale di cavalleria pluridecorato del Regio Esercito, prese parte alla conquista della Libia, alla prima e alla seconda guerra mondiale e anche alla guerra d'Etiopia. Dopo l'armistizio dell'8 settembre 1943 aderì alla Repubblica Sociale Italiana ricoprendo il ruolo di comandante della 2ª Divisione granatieri \"Littorio\". Catturato nel 1945, si suicidò l'anno successivo per evitare il processo per crimini di guerra."
}