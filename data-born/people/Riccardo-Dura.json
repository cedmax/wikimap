{
    "summary": "Riccardo Dura (Roccalumera, 12 settembre 1950 – Genova, 28 marzo 1980) è stato un terrorista italiano, militante delle Brigate Rosse.\nDopo aver fatto parte di Lotta Continua, nel 1973-74 entrò nelle Brigate Rosse dirigendo la colonna brigatista di Genova; fu membro del Comitato Esecutivo dell'organizzazione. Da terrorista adottò il \"nome di battaglia\" di \"Roberto\".\nConsiderato brigatista estremamente motivato, determinato e aggressivo, partecipò direttamente ad alcuni sanguinosi attentati durante gli anni di piombo; tra le sue vittime vi furono il magistrato Francesco Coco, il commissario Antonio Esposito ed il sindacalista della CGIL Guido Rossa. Riccardo Dura morì il 28 marzo 1980 in un conflitto a fuoco con i carabinieri che avevano fatto irruzione nel covo di via Fracchia 12, a Genova, dove il brigatista viveva in clandestinità."
}