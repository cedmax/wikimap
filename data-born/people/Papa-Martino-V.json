{
    "summary": "Martino V, nato Ottone (o Oddone) Colonna (Genazzano, 1368 – Roma, 20 febbraio 1431), è stato il 206º Papa della Chiesa cattolica dal 1417 fino alla sua morte.\nMartino V fu eletto dal concilio di Costanza, concilio che doveva risolvere lo scisma prodottosi all'interno della Chiesa a seguito del trasferimento della curia da Avignone a Roma. Si prodigò nel restaurare il potere politico dei papi all'interno dello Stato della Chiesa, promosse la ripresa dell'economia e favorì i primi umanisti e artisti della prima età rinascimentale."
}