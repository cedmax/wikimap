{
    "summary": "Dino Buzzati, all'anagrafe Dino Buzzati Traverso (San Pellegrino di Belluno, 16 ottobre 1906 – Milano, 28 gennaio 1972), è stato uno scrittore, giornalista, pittore, drammaturgo, librettista, scenografo, costumista e poeta italiano.\nFin da quando era uno studente collaborò al Corriere della Sera come cronista, redattore e inviato speciale.\nBuzzati, insieme a Italo Calvino e Tommaso Landolfi, è uno dei più grandi scrittori fantastici del Novecento italiano. Infatti, è autore di un grande numero di romanzi e racconti surreali e realistico-magici, tanto da esser stato a più riprese definito il \"Kafka italiano\". Il suo capolavoro, Il deserto dei Tartari (1940), è considerato dalla critica il vertice della narrativa esistenzialista italiana, insieme alle opere di Alberto Moravia (che tuttavia estrinsecano il genere in tutt'altra direzione)."
}