{
    "summary": "Antioco Zucca (Villaurbana, 21 ottobre 1870 – Villaurbana, 6 maggio 1960) è stato un filosofo italiano.\nAppartenente a una famiglia di agiati agricoltori, poté seguire gli studi inferiori a Oristano e a Cagliari. Iscrittosi alla facoltà di lettere di Bologna, dove fu allievo del Carducci, si trasferì nel 1893 all'Università di Roma dove conseguì la laurea in lettere e quella in filosofia. Ivi conobbe il De Gubernatis ed il Labriola, e strinse una forte amicizia con il conterraneo Luigi Falchi e con Paolo Orano, romano di origine sarda.\nTrascorse nel 1900 un periodo di tempo a Parigi dove ebbe modo di conoscere Haeckel, Gasquet e il futuro premio Nobel Sully Prudhomme.\nPer vari anni insegnò nelle scuole medie di Santu Lussurgiu, Oristano, Cagliari, Bari e Roma. Tornato, dopo il pensionamento, a Villaurbana, continuò a collaborare con riviste e associazioni italiane e straniere (Association Internationale Biocosmique, Società Romana di Filosofia, Sardegna, Il Pensiero Nazionale), entrando nel 1948 nel Fronte Popolare. Venne insignito nel 1955 della laurea honoris causa in Psicologia dall`Accademia di Studi Superiori di Bari.\nAlla sua morte la sua biblioteca passò al comune di Oristano come da disposizioni testamentarie."
}