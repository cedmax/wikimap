{
    "summary": "Vladi Carlo Panato (Pescantina, 28 ottobre 1972) è un canoista italiano.\nFin da giovane inizia ad avvicinarsi al mondo della canoa discesa, facendo pratica sul fiume di casa, l'Adige. La canoa sulla quale si specializza è la canadese monoposto, ovvero un'imbarcazione particolare, in cui anziché rimanere seduti si sta in ginocchio e si utilizza una pagaia con una sola pala.\nA soli 21 anni, nel 1993, dopo essersi già fatto notare nelle gare precedenti, Vladi Panato supera il primo grande traguardo, vincendo i Campionati mondiali di canoa/kayak (discesa) 1993, svoltisi a Croviana e Caldes in Val di Sole sul torrente Noce. A questo seguiranno altri 8 titoli iridati individuali ed uno a squadre (l'ultimo nel mese di giugno 2008 ad Ivrea nella specialità dello sprint), per un palmarès complessivo di 10 Campionati del mondo, 11 Coppe del mondo, e 5 titoli europei  (1997 - 1999 - 2005 - 2007 - 2009),  considerando l'ultima vittoria conquistata in Valtellina nel giugno 2009. A questi sono da aggiungere numerosi podi nazionali e internazionali, raggiunti dal piccolo pagaiatore dei \"gorghi dell'Adige\". Allenato da Alviano Mesaroli gareggia per il Canoa Club Pescantina da sempre."
}