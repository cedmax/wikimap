{
    "summary": "Felice Gajo (Canegrate, 7 luglio 1861 – Parabiago, 31 dicembre 1935) è stato un imprenditore e politico italiano, Senatore del Regno dal 1934.\n\nÈ ricordato tra le altre cose come scopritore della Patera di Parabiago, importante reperto archeologico del periodo imperiale Romano: ritrovata nel 1907, durante gli scavi di Villa Gajo, sua residenza parabiaghese, rimase da lui gelosamente custodita in casa, fino alla sua morte.\nNacque da Natale Gajo ed Amalia Taglioretti, ed avviato agli studi, li interruppe per gettarsi nel settore dell'industria tessile, che all'epoca trovava in Lombardia, terreno fertile per il suo sviluppo. Divenne così addetto alla contabilità e in breve tempo passò alla qualifica di addetto commerciale viaggiatore. Prestato il servizio militare, nel quale fece carriera fino al grado di Sergente Maggiore, riprese il suo lavoro in giro per l'Italia."
}