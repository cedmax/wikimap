{
    "summary": "Sossio Aruta (Castellammare di Stabia, 19 dicembre 1970) è un personaggio televisivo e calciatore italiano, attaccante del Grottaglie.\nSoprannominato Re Leone, ha giocato per più di 25 anni, scendendo in campo con 25 squadre diverse e segnando più di 350 goal tra professionisti e dilettanti. Nel 2005 ha partecipato al reality Campioni, il sogno, giocando nel campionato di Serie D con la maglia del Cervia sotto la guida di Ciccio Graziani. La parte più significativa della sua carriera è stata l'esperienza biennale di Ascoli in Serie C1. Tuttavia ha disputato anche alcune partite in Serie B ai tempi del Pescara. Tra le altre squadre, ha giocato anche nel Benevento, nel Cosenza, nel Taranto, nel Savoia e nel Frosinone: proprio a Frosinone viene sanzionato con una pesante squalifica pari a 8 mesi per rissa in campo al termine di un acceso derby con il Latina, vinto dai pontini in casa dei giallazzurri.Simbolicamente, questo incidente lo esclude dal calcio professionistico: negli anni successivi infatti gioca solamente tra i dilettanti, pur vincendo un paio di titoli consecutivi con due squadre diverse come capocannoniere del torneo di Eccellenza campana e mantenendo un'ottima media realizzativa (62 goal fatti in 59 partite), prima di tentare anche l'avventura nel campionato sammarinese: dopo aver vinto titolo marcatori, campionato e coppa nazionale nel 2010, a 40 anni esordisce in un turno preliminare della Champions League con il Tre Fiori."
}