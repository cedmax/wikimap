{
    "summary": "Salvatore Giuliano, noto come il bandito Giuliano (Montelepre, 16 novembre 1922 – Castelvetrano, 5 luglio 1950), è stato un criminale italiano.\nPer alcuni mesi sfruttò la copertura dell'EVIS, il braccio armato del Movimento Indipendentista Siciliano attivo a partire dalla fine della seconda guerra mondiale, ma il suo nome resta principalmente legato alla strage di Portella della Ginestra (1º maggio 1947), in cui morirono undici persone e altre ventisette rimasero ferite."
}