{
    "summary": "Marco Materazzi (Lecce, 19 agosto 1973) è un allenatore di calcio ed ex calciatore italiano, di ruolo difensore. È stato campione del mondo con la Nazionale italiana nel 2006.\nDopo le esperienze in Sicilia, è approdato al Perugia con cui si è affermato. In seguito si è trasferito all'Internazionale Milano, militandovi per un decennio nel quale ha vinto 5 campionati italiani consecutivi (dal 2006 al 2010), 4 Coppe Italia (2005, 2006, 2010 e 2011), 4 Supercoppe italiane (2005, 2006, 2008 e 2010), una coppa Champions League (2010) e un Mondiale per club FIFA (2010). Lasciata l'Italia, ha concluso la propria carriera agonistica in India dove successivamente ha intrapreso l'attività di allenatore.Centrale difensivo spesso criticato per l'irruenza dei suoi interventi, si è comunque distinto per le notevoli capacità nel gioco aereo e nei calci piazzati mettendo a referto un considerevole quantitativo di reti per il suo ruolo. In Nazionale conta 41 presenze e 2 gol, entrambi realizzati nel vittorioso Mondiale 2006: le marcature gli hanno permesso di risultare, al pari di Toni, il miglior realizzatore azzurro della competizione. Durante la militanza in nerazzurro, è stato soprannominato \"Matrix\" dai tifosi della squadra milanese."
}