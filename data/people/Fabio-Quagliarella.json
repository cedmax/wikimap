{
    "summary": "Fabio Quagliarella (Castellammare di Stabia, 31 gennaio 1983) è un calciatore italiano, attaccante della Sampdoria, di cui è capitano, e della nazionale italiana.\nVincitore di tre scudetti consecutivi con la maglia della Juventus (dal 2011-2012 al 2013-2014), con il club torinese ha conquistato anche due edizioni della Supercoppa italiana (2012 e 2013); precedentemente, nelle file della Florentia Viola, aveva vinto il campionato di Serie C2 2002-2003.\nDopo varie presenze nelle nazionali giovanili italiane, nel 2007 ha esordito nella nazionale maggiore, con cui ha preso parte al campionato d'Europa 2008 e al campionato del mondo 2010, e della quale è il più anziano marcatore.\nA livello individuale, nel 2009 gli è stato assegnato l'Oscar del calcio AIC per il più bel gol della stagione 2008-2009, realizzato durante la sua militanza nell'Udinese; nel 2018, in forza alla Sampdoria, ha conseguito il Premio Scirea. Nel corso della stagione 2018-2019 ha segnato per 11 partite consecutive (tra la 10ª e la 21ª giornata, restando in panchina nella 12ª), un risultato precedentemente raggiunto in un singolo campionato di Serie A dal solo Gabriel Batistuta, capace di andare in gol senza interruzioni per i primi 11 turni della stagione 1994-1995.\nInoltre, nello stesso campionato, si laurea capocannoniere della serie A dopo aver realizzato 26 gol, divenendo il terzo calciatore del club ligure ad aggiudicarsi il trono dei marcatori dopo\nSergio Brighenti, nel 1961, e Gianluca Vialli, nel 1991."
}