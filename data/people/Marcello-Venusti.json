{
    "summary": "Marcello Venusti (Mazzo di Valtellina, 1510 – Roma, 15 ottobre 1579) è stato un pittore italiano, attivo nell'età del Rinascimento.\n\nDetto anche \"de Nosta\", \"de Voltulina\", ebbe una primissima formazione lombarda (da Leonardo a Correggio); dopo l'alunnato nella bottega di Perino del Vaga in cui imparò i principi raffaelleschi della pittura aggiunse alla sua arte, anche per un diretto contatto con i protagonisti di questa corrente (Michelangelo e Sebastiano del Piombo), una forte e fondamentale suggestione michelangiolesca, interpretata in chiave di pietismo controriformistico (I Misteri del Rosario, Roma, Santa Maria sopra Minerva; Pietà, Roma, Galleria Borghese). Nota anche la sua attività di devoto copista di Michelangelo, specialmente del Giudizio universale sistino, di cui la copia, commissionata dal cardinale Alessandro Farnese nel 1549, è conservata al Museo nazionale di Capodimonte di Napoli."
}