{
    "summary": "Vittorio Brambilla (Monza, 11 novembre 1937 – Lesmo, 26 maggio 2001) è stato un pilota motociclistico e pilota automobilistico italiano.\nFratello minore di un altro pilota, Tino, iniziò il suo percorso nel mondo dell'automobilismo con il kart per poi passare nelle categorie minori delle monoposto attraverso la Formula 3 e la Formula 2 ed infine alla Formula 1. Soprannominato dai media inglesi \"the Monza gorilla\", era molto rispettato all'interno dell'ambiente sportivo.Abile nella guida in condizioni estreme, colse il suo unico successo in Formula 1 al Gran Premio d'Austria 1975 sotto il diluvio. Nella sua carriera in massima serie corse per March, Surtees e Alfa Romeo. Proprio alla guida delle vetture della casa di Arese prese parte a diverse edizioni del Campionato mondiale sportprototipi, in cui colse diversi successi, portando il costruttore alla vittoria del titolo 1977."
}