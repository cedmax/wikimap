{
    "summary": "Massimo Carrera (Sesto San Giovanni, 22 aprile 1964) è un allenatore di calcio ed ex calciatore italiano, di ruolo difensore.\nÈ salito alla ribalta da calciatore con la maglia del Bari, con cui ha vinto una Coppa Mitropa (1990). In seguito ha vissuto i suoi anni più gloriosi alla Juventus, con cui ha conquistato in Italia un campionato di Serie A (1994-95), una Coppa Italia (1994-95) e una Supercoppa italiana (1995), e in campo internazionale una Coppa UEFA (1992-93) e una UEFA Champions League (1995-96). Ha infine legato la seconda parte della carriera agonistica ai colori dell'Atalanta, divenendone bandiera a cavallo degli anni 1990 e 2000, e raggiungendo una promozione in Serie A (1999-00).\nDa allenatore ha vinto una Supercoppa italiana (2012) alla guida della Juventus (in sostituzione dello squalificato Antonio Conte), e un campionato di Prem'er-Liga (2016-17) e una Supercoppa russa (2017) sulla panchina dello Spartak Mosca."
}