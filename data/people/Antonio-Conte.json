{
    "summary": "Antonio Conte (Lecce, 31 luglio 1969) è un allenatore di calcio ed ex calciatore italiano, di ruolo centrocampista, tecnico dell'Inter.\nGiocatore combattivo e molto versatile tatticamente, è cresciuto nel settore giovanile del Lecce per poi assurgere ad alti livelli nella Juventus, club in cui militò per tredici anni a cavallo degli anni 1990 e 2000, diventandone capitano e simbolo in virtù della propria dedizione, tenacia e grinta. In bianconero ha vinto cinque campionati di Serie A e tutte le competizioni UEFA tranne la Coppa delle Coppe, competizione cui non ha mai preso parte. Con la nazionale italiana è stato vicecampione del mondo nel 1994 e vicecampione d'Europa nel 2000.\nConsiderato uno degli allenatori più capaci in attività, nel 2005 inizia la sua attività sulla panchina del Siena come vice di De Canio, e nella stagione 2008-09 ottiene il titolo di campione nel campionato cadetto con il Bari, riportando i pugliesi in Serie A. Passato sulla panchina della Juventus nell'estate del 2011, si conferma campione d'Italia per tre stagioni consecutive (impresa che in precedenza era riuscita solo a Carcano, Capello e Mancini, e successivamente ad Allegri), oltre ad aver vinto due Supercoppe italiane nel 2012 e nel 2013. Dal 2014 al 2016 è stato il commissario tecnico della nazionale italiana. Dal 2016 al 2018 ha allenato il Chelsea, club con cui ha vinto la Premier League 2016-2017 e la FA Cup 2017-2018."
}