{
    "summary": "Vincenzo Montella (Pomigliano d'Arco, 18 giugno 1974) è un allenatore di calcio ed ex calciatore italiano, di ruolo attaccante, tecnico della Fiorentina.\nCon la maglia del Genoa ha vinto una Coppa Anglo-Italiana nel 1996. Nel 2001, accasatosi alla Roma, ha vinto uno scudetto e una Supercoppa italiana, mentre con la Nazionale italiana è stato vice campione d'Europa nel 2000. Con 141 gol in 288 incontri complessivi, si piazza al 33º posto nella classifica dei calciatori più prolifici della storia della Serie A. Il 22 luglio 2013 entra a far parte della hall of fame della Roma.\nNella partita Lazio-Roma della stagione 2001-2002 ha segnato 4 gol, record per il derby della capitale. Ha segnato il maggior numero di doppiette consecutive in Serie A: quattro nella stagione 1996-1997, eguagliando il record di Ettore Puricelli, stabilito nel Bologna della stagione 1940-1941. Nella sua prima stagione in Serie A, nella stagione 1996-97, mette a segno 22 reti, miglior risultato di sempre per un esordiente."
}