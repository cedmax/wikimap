{
    "summary": "Giuseppe Valerio Fioravanti detto Giusva (Rovereto, 28 marzo 1958) è un terrorista italiano, esponente del gruppo eversivo Nuclei Armati Rivoluzionari, d'ispirazione neofascista (anche se la propria appartenenza a questa ideologia sarà da lui respinta).\nDopo una breve carriera di attore che gli diede un'enorme notorietà alla fine degli anni '60, incominciò la militanza politica nel Movimento Sociale Italiano e, intorno alla metà degli anni settanta, decise di abbracciare la lotta armata fondando i NAR, sodalizio con cui sarà protagonista di una stagione di violenze terminata solo con il suo arresto, avvenuto a Padova, il 5 febbraio del 1981.\nProcessato e riconosciuto colpevole di diversi reati, tra cui l'omicidio di 93 persone (85 nella strage di Bologna, da lui negata, più altri 8, di cui 4 come esecutore materiale con altri, di cui si assunse la piena responsabilità e colpevolezza, affermando di aver praticato la lotta armata di destra), venne condannato, complessivamente, a 8 ergastoli, 134 anni e 8 mesi di reclusione. Dopo aver scontato 26 anni, nell'aprile del 2009, è tornato a essere un uomo libero. Durante il periodo della lotta armata era soprannominato il Tenente.\nFratello maggiore del terrorista Cristiano Fioravanti, collaboratore di giustizia, dal 1985 è sposato con la terrorista Francesca Mambro, sua compagna sin dagli anni settanta, dalla quale ha avuto una figlia nel 2001, Arianna."
}