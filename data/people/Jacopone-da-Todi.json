{
    "summary": "Jacopo dei Benedetti, detto Jacopone da Todi (Todi, 1236 circa – Collazzone, 1306), è stato un religioso e poeta italiano venerato come beato dalla Chiesa cattolica.\nI critici lo considerano uno dei più importanti poeti italiani del Medioevo, certamente fra i più celebri autori di laudi religiose della letteratura italiana. La sua è una \"voce vigorosa e sconvolgente\", che si inserisce in modi e forme eccezionali nel contesto della nuova tradizione della lauda.\nDi Jacopone ci sono giunti, oltre alle Laude (di cui circa 90 di sicura attribuzione e numerose altre incerte), un'epistola latina a Giovanni della Verna, il celebre Pianto della Madonna e lo Stabat Mater, mentre vi sono dubbi su alcuni Detti e su un Trattato sull'amore mistico."
}