{
    "summary": "Indro Montanelli, nome completo Indro Alessandro Raffaello Schizògene Montanelli (Fucecchio, 22 aprile 1909 – Milano, 22 luglio 2001), è stato un giornalista, saggista, storico e commediografo italiano.\nConsiderato uno dei più grandi giornalisti italiani del Novecento e dotato di una scrittura di straordinaria concisione e limpidezza, Montanelli in quasi settant'anni di servizio fu in grado di spaziare dall'editoriale, al reportage al corsivo pungente.\nFu per circa quattro decenni l'uomo-simbolo del principale quotidiano d'Italia, il Corriere della Sera, e successivamente, lasciato il Corriere per contrasti sulla nuova linea politica del medesimo, diresse per vent'anni un altro quotidiano fondato da lui stesso, il Giornale, distinguendosi come un influente opinionista di stampo conservatore. Fu gravemente ferito nel 1977 in un attentato dai terroristi delle Brigate Rosse. In contrasto con l'avventura politica di Berlusconi, fu costretto a lasciare Il Giornale e, nel marzo 1994, fondò la Voce, un quotidiano che chiuse tuttavia l'anno successivo. Fu anche l'autore di libri di storia molto popolari, caratterizzati da un originale approccio alle vicende storiche italiane. In ciascuna di queste attività Montanelli seppe conquistarsi un largo seguito di lettori."
}