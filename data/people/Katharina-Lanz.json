{
    "summary": "Katharina Lanz, detta anche Catarina (San Vigilio di Marebbe, 20 settembre 1771 – Andraz, 8 luglio 1854), era una donna originaria della Val Badia, che secondo una leggenda avrebbe affrontato i francesi durante la cosiddetta battaglia di Spinga del 1797, al tempo delle guerre napoleoniche.\nLa Lanz è tuttora ricordata come una figura patriottica tirolese, talvolta dipinta come la \"Giovanna d'Arco del Tirolo\". Della sua vita, come di altre \"eroine\" tirolesi (come la trentina Giuseppina Negrelli) si sa poco, e ciò che si sa è arrivato attraverso un'immagine rielaborata, se non inventata della loro biografia, scritta da chi ha deliberatamente utilizzato le loro figure per farne delle eroine."
}