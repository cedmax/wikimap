{
    "summary": "Pasquale Bruno (Villafranca Tirrena, 1780 (?) – Palermo, 31 agosto 1803) è stato un leggendario bandito siciliano, vissuto a Bauso (odierna Villafranca Tirrena). Il suo nome venne reso famoso dallo scrittore Alexandre Dumas che, nel 1838, diede alle stampe a Parigi il romanzo storico Pascal Bruno. Tre anni più tardi il testo fu pubblicato dallo Stabilimento Poligrafico Empedocle di Palermo, la stessa città dove si diede fine al mito del bandito con la sua impiccagione nel piano della Marina avvenuta nel 1803 per sentenza della Regia Gran Corte. La data si evince dal testo curato da Antonino Cutrera Cronologia dei giustiziati di Palermo 1541 – 1819 stampato nel 1917."
}