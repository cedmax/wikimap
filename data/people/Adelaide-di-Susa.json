{
    "summary": "Adelaide di Susa, conosciuta anche come Adelaide di Torino (Torino, 1016 – Canischio, 19 dicembre 1091), fu margravia di Torino dal 1034 al 1091, governando con i suoi mariti (Ermanno IV, Enrico, e Oddone), i figli (Pietro I e Amedeo II) e il nipote Federico di Montbéliard. Come moglie del conte Oddone, fu anche contessa consorte di Savoia.\nAppartenente alla famiglia degli Arduinici, era figlia del margravio di Torino Olderico Manfredi II (figlio di Olderico Manfredi I e di Prangarda di Canossa, nonché nipote di Arduino il Glabro) e della contessa Berta degli Obertenghi, figlia di Oberto II, margravio di Milano, di Tortona e di Genova.\nIl suo matrimonio con Oddone di Savoia consentì ai Savoia, una stirpe transalpina, di affacciarsi in Piemonte e subentrare poi, in parte, agli Arduinici in Piemonte."
}