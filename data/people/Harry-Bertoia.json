{
    "summary": "Arieto Bertoia detto Harry (San Lorenzo, 10 marzo 1915 – Barto, 6 novembre 1978) è stato uno scultore e designer italiano naturalizzato statunitense.\nScultore, designer, grafico, creatore di gioielli e musicista, Harry Bertoia ha percorso diversi ambiti artistici e molteplici esperienze. La natura fu per lui la più forte delle influenze e il ricordo del paese natale, mai sopito, la sua forza e il suo stimolo. L'opera complessiva di Harry Bertoia, affronta una continua evoluzione artistica; dall'arte incisoria, produzione che si sviluppa per tutto il corso della sua vita e che assume un'importanza cruciale nella sua ricerca di forme e soluzioni; alla creazione di gioielli; dalla sedia per la nota azienda statunitense Knoll, alla scultura di grandi dimensioni per i più famosi architetti statunitensi. Caratteristica fondante della sua ricerca artistica fu l'attenzione rivolta alle potenzialità dei diversi metalli con cui operava, costantemente relazionate allo spazio circostante, al movimento e alla dimensione del suono."
}